 مممممم بعد الفرقعة الكبيرة اللى عملتها الرواية و الكلام الكتير اللى سمعته عنها و جملة "لازم تقريها" اللى سمعتها من ناس كتير, استنيت الضجة تخف شوية و قررت اقراها. طبعاً يحسب لأحمد مراد إن الرواية دى سكة مختلفة بنسبة كبيرة عن أعماله اللى فاتت, حتى جرايم القتل اللى فيها تم تناولها بشكل مختلف و دة الجزء المتشابه بين الرواية دى و الروايتين اللى فاتوا. خط الطب النفسى بالنسبالى استهوانى جداً , شكيت فى مرحلة إن شريف هو يحيى , و بعدين شكيت إن يحيى هو المريض, بعدين شكيت إن شريف هو المريض , بعددين شككنى فى نفسى :) لحد ما ظهر خط السحر فى الرواية , محكم جداً و تم تناوله بشكل غريب , عشان يودى القارىء فى سكة تانية خالص ! أؤمن بالسحر عن نفسى , بس هو بشكل أو باّخر حط إيمانك بالسحر فى مواجهة إيمانك بالعلم , و فى دة اللى مخلى كل واحد فاكر النهاية حاجة. قرب النهاية كل الخطوط بالنسبالى بقت ليها نفس الاحتمالية , و جم اّخر صفحتين خلونى مش مستبعدة و لا احتمال و مش مايلة لترجيح أى احتمال على اّخر ! النهاية رغم أنها صادمة , بس لايقة على الرواية , بغموضها , بخطوطها المتشابكة , بالخيال اللى فيها.نهاية مفتوحة و أنت و خيالك. الخط التاريخى كمان كان محكم جداً. مقدرش أنكر إن خيال الكاتب مبهر, أنا لسة مش مصدقة هو كتب كل دة ازاى ! و يحسب له الحيرة اللى وقع فيها القراء , اللى خلت كل واحد يميل لتفسير ما و نهاية مش شرط خالص تكون النهاية اللى هو كان قاصدها. دة عن خيال الكاتب. أما عن أسلوبه , أنا فى أوقات كتير -رغم موهبته الواضحة - بحسه بيميل للابتذال و الرخص بشكل فج ! مع إنه مش محتاج لدة خالص لأن تكوين رواياته دايماً قوى . الأدب بالنسبالى المفروض يكون أرقى من كدة بمراحل , حتى استخدام العامية فى الحوارات بين الشخصيات و الوصف بالعربية الممزوجة بالعامية لي بعض التحفظات عليه . عموماً هو بيتطور جداً و بيتفادى أخطاء كتير وقع فيها . بالنسبالى تراب الماس كانت أفضل. 