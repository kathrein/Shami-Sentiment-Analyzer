 ملحوظة هامة ارجو ارجو ارجو بشدة ومن كل قلبي بجد الله فعلا , محدش يقول ايه دا الريفيو بيقول كدا ف مش قاري لا لازم تقراء ممكن يطلع رايي عبارة عن كوز ذره او كيس جوافة ارجوك كون رايك الشخصي لك انت فقط تحياتي مبدئيا انا مش قادر اصدق فيه سرد لللاحداث فيه سرد للاحداث اديني قولت :) فيه عيب بشع بالنسبة ليا ف الرواية دي كان دايما بيحرق الاحداث يعني وهو مكناش عارف اللي مستنيه خلال سنتين وكان فاكر ان الحياة زي الفل مكنش عارف اللي مستخبيله اكتر شئ بحبها في يوسف زيدان لغته ووضفه واللي اتخلي هنا عنها ومش عارف ليه مستوي اللغة مش بقول انه سئ لا بس لما تقرا النبطي وعزازيل هتفهم قصدي التشبيهات الاوصاف الجمل الحوارية التركيبات كل شئ شئ ما متغير التعريف اللي مكتوب علي الرواية هنا ف جودريدز ملهوش اي علاقة بالرواية حياته متقلبتش راسا علي عقب لما قابل بن لادن وهو مش مصري ومعهوش الجنسية المصرية هو سوداني وعلي فكرة التعريف دا اللي كاتبه الشروق علي ظهر الغلاف ف صباح الفل ******************************* السرد هيبتدي اهو مترجعش تقولي حرقت القصة اديني قولت اهو نبداء ف الرواية نفسها ازاي حد يقنعني ازاي ميبقاش فيه اي تنويه او اي شئ يذكر ان الراوية الفاضلة دي ليها علاقة بواقع , طيب علي الاقل نبهني قولي لا يا معلم مفيش الكلام دا واي التماس ما بين الحقيقة والخيال محض صدفة والكلام الحمصي دا لو حد يعرف وكان متابع قضية مصور الجزيرة سامي الحاج هيعرف انا بتكلم عن ايه الجزء الاول من رواية تحس انه ملمس علي رواية يوم غائم ف البر الغربي البطل ملهوش اسم , بيقابل او بيصادف شخصيات حقيقةمهمة الشخصية الاساسية متعلقه بتروح وتيجي مع نفسها يعني مثلا عامل يفرش لينا اد ايه ان الزني حرام وان البطل دا حد ملتزم وفاهم وواعي ولطيف ومرضاش ولاكان حتي بيبص للزباين بتوعه الاجانب ومش بيشرب خمر ولا اي مكيفات لكن لما حب بنت سكندرية عادي جدا دخل معاها في علاقة غير شرعية عادي جدا بس اعتقد انه اسمه زني برده دي حدود معرفتي سبحان الله يا اخي البنت دي الفقيرة واهلها مش لاقين اللضي تكتشف ان مرات ابوها ليه قرايب ف المخابرات الليبية صدف مريبة وان كان ليهم دخل ف اختطاف الناشط الليبي منصور الكيخيا ماشي في احدي زيارته لما بيروح للابوه في السودان بيعرفه علي راجل مهندس سعودي طيب وابن حلال وشغال زي الفل ف السودان ف الاعمال الخيرية اللي هو بن لادن وابوه كان بيجبله الخرفان علشان يدبحهم ويوزعهم علي الفقراء والمحتاجين وفي زياراته عرف ان السوادن رحلته علشان الناس نفوسها مش صافية وحد خبص عليه قولنا معلش والصعوبات هتعدي والحب هينتصر والجو دا هوووب بعد احداث الاقصر الارهابية 97 ويمكن دي الجزئية اللي عليها النجمتين والقصة اللي حاكها عن ضلوع جهات وايادي خفية ف الموضوع ودور اللواء سامي عنان السفاح ف القضية والتعامل مع الارهابين بعد كدا البنت نورا مش بترد عليه ومش بيوصلها ولا بيعرف عنها اي شئ بيضطر يرجع السودان تاني لان الدولة رحلته بيبتدي الموقف يبقي صعب عليه امه بتفضل تزن يا حبيبي يا ابني ما تسافر الخليج واشتغل هناك بيروح بيشتغل هناك موزع البان تقريبا هو الوحيد اللي كان ف الامارات بيصلي ف الراجل مدير الفرع بيعجب بشغله وبيقرر انها يقابله بالبيج بوس وانهم عاوزين يفتحوا فرع فين اه والنبي في سمرقند و طاجكستان سبحان الله ع الصدف وبعدين بيروحوا هناك وبيتجوز واحد من هناك قريبة مرات الراجل الاماراتي وفكرة المصنع بتفشل وبيرجع يشتغل هناك وبيترقي بس من وقت للتاني بيبعتوه لهناك بفلوس للارامل المجاهدين والجو دا سبحان الله يا سيدي نفس الاتهام اللي كان متوجه لسامي الحاج غريبة صدفة مريبة ماشي عديها ومتبقاش كدا بيحصل ان البيج بوس بتاع الشركة تعيش انت والشركة بتصفي ياخد فلوسه وصاحبه الاماراتي بيقوله جايبلك شغل عنب الا وهو مصور ف قناة الجزيرة ف العلم هو خريج اصلا علم نفس واشتغل محاسب ف الشركة وقاله انا معرفش شئ قاله هما عاوزين ناس دايسين هناك فارح واتدرب ع التصوير وخد مراته معاه الدوحة وهناك ف الدوحة قابل واحدة صاحبة البنت السكندرية اللي كان بيحبها وبيتاكد ان البنت كانت اتجوزت من الليبي قهر وخلفت منه وبيفهم من الكلام انه هو الاب في حوار سابق لكن لما قابل البنت صاحبتها صدفة ف الدوحة قالتله انها اتطلقت بس هو كان للاسف مسافر تاني يوم وقالها لما هجي نتكلم وقولي ليها وكدا وبيروح هناك وبيشوف اللي عمره ماشافه ومن هنا لابد التنويه بشكل واضح ان فيه تماس بشكل مريب ما بين قصة اعتقاله وبين قصة اعتقال سامي الحج دون اي اشارة او تلميح او اي شئ وبتنتهي الرواية انه بعد ما اتعذب في افغانستان علي يد الامريكان وعرفوا انه حد وعر وبيفهم نقلوه للجوانتانامو وانتهت علي كدا *********************************** مش قادر افهم لغاية دلوقتي ليه استاذ يوسف مياخد وقت تاني زي ماخد وقت فكتابة وتنفيح عزازيل وخرجت شئ مبدع خلاق ساحر وبديع سؤال من ايام النبطي بيلح في بالي :)