 الحمدلله خلصت اخيرا بعد معاناة، المفروض ان القصص القصيرة اسهل فى القراءة، لكن المنسى قنديل اثبتلى العكس. المنسى قنديل اثبتلى كمان ان كتابة القصة القصيرة مش شىء سهل زى ما كنت فاكرة، تحدى حقيقى انك تكتب قصة فى بضع صفحات، المنسى فشل فشل ذريع فى رأيى. القصص مستواها ما بين العادى، السىء ، قصص بنهايات مبتورة و قصص تانية بأفكار مش مفهومة، زهقت من فكرة المعنى فى بطن الشاعر، مبحبش ادور على المقصود و خاصة لما اكون حاسة ان فيه تنظير بلا داعى. شىء مؤسف انك تخلص قراية كتاب و متطلعش منه بأى حاجة من اى نوع، لا فكرة و لا قصة و لا متعة و لا هدف، لا شىء. اكتر قصة عجبتنى كانت "مكان للمحبة". مش بس كانت اﻷفضل كتابة. بس كمان عشان كان بيحكى فيها ذكرياته مع والده . كانت مؤثرة. "زبيدة" و "ليدى هوم" بيحكوا عن عالم اسيا الغريب، يصدمك باماكن فيها فقر غريب و مرعب، منتهى البشاعة انك تكتشف ان فيه اماكن بيفصلها عن بعض مستنقعات عميقة و الناس بتتحرك ما بينها عن طريق الركوب على اكتاف ناس متخصصين فى المهنة دى!!!!! "حارس الموتى" برضه ملفتة بيحكى قصة من ايام الفراعنة، طلعت بسؤال مالوش علاقة بالقصة خاااالص و هو ازاى الفراعنة قدروا يعملوا حضارة مبهرة كده و هما كانوا جزم بيتعاملوا كألهة و الشعب عبيد عندهم! فى النهاية، قررت اخد بريك من المنسى قنديل، قفلت منه بعد كذا صدمة، افتكرته كاتب اسنثنائى بعد رائعته "قمر على سمرقند". لكن لقيته كاتب جيد صاحب افكار و خلفية ثقافية عاليه -بلاش خلفية دى بتفكرنى بشفيق :\- بس مش رائع زى ما افتكرت. و عنده موهبة التوهان و تجميع حاجات كتير مع بعض و نهاية مبتورة و غير مفهومة فى اﻷخر. بيفكرنى بيوسف زيدان برضه اللى مالوش غير "عزازيل". شىء محبط. 