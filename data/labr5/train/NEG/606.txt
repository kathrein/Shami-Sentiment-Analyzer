 قريت (ربع جرام) . ماعجبتنيش القصة دي تُدَرَّس كمثال للتفاصيل اللي مالهاش لازمة ، يا نهار إسود ! يا نهار إسود ! (لمبي ستايل) . ده كأن واحدة شاطرة من دحيحة الدفعة اللي بيقعدوا في أول صف بتكتب محاضرات ورا الدكتور !! القصة في حوالي 630 صفحة من القطع المتوسط ، بس الحقيقة تخلص على 200-250 صفحة بالكتير ، الباقي كله هري في قلنا و قالوا و رحنا و جينا أنا مش معترض على التفاصيل ، لكن مش حاجة مالهاش لازمة !! زي ما قال دكتور أحمد خالد توفيق قبل كده : يكفي إنك تقول فخري نزل يشتري علبة سجاير من الكشك اللي على أول الشارع ، مش لازم تقول فتح علبة السجاير فلقاها فاضية قام قايم فاتح الدولاب عشان يلبس و إختار البنطلون الجينز و التيشيرت الأحمر و سرح شعره و أخد المفاتيح و نزل السلالم . إلخ ! ده أول تعليق ، تاني تعليق إنها مجرد سرد لقصة واحد مدمن و خلص إدمان ، عندي خبرة صغيرة لا بأس بها في السير الذاتية ، لكن دي لا هي قصة و لا سيرة ذاتية و لا أي نيلة ، ده حتى أسلوب الكتابة ممل جداً ، بمعنى إنه مافيهوش تراكيب أو تشبيهات جديدة زي ما مراد بيعمل مثلاً . مافيهوش بناء درامي محكم زي ما دكتور أحمد خالد توفيق بيعمل مثلاً . مافيش لمسة الكاتب ، فعلاً بعد القصة دي إكتشفت إنه كتابة المذكرات دي فن ، مش تفريغ لكلام صاحب المذكرات و خلاص بس الحلو فيها بقه و اللي ماخدش حقه من التفصيل على الرغم من حجم القصة، و ده عيب المؤلف مش صاحب المذكرات ، هو الخلفية المجتمعية ، القصة واخدة شريحة عريضة من التاريخ من بداية ولادة البطل في أول السبعينات و حتى أوائل القرن الجديد ، و هو كان من الطبقة الغنية ، فكان فيه وصف للي بيعمله كشاب و اللي كلنا شفناه في الأفلام السبعيتاني و التمانيناتي من سهر و شرب و حريم .إلخ ، لكن المفروض كان الكاتب يحط خلفية عامة عن المجتمع ده في وسط الكلام لأن ده هو الاتصال الإنساني الوحيد في القصة للقاريء بالواقع المعروض خلاف وجهة النظر المطروحة بعين البطل عموماً القصة عرفتني بتفاصيل التفاصيل إيه هو الإدمان و مراحله و شكله و مساوئه و إزاي ممكن العلاج و طريقته ، لكن ده كله مفيد لواحد مدمن فعلاً أو فيه حد من أصحابه كده ، لكن لو حد عادي زينا كده ، روح يا عم شوف فيلم شاويش نص الليل هاتعرف المطلوب و فل قوي ، هي القصة أصلاً تعتبر فيلم شاويش نص الليل بس مفرود على ست سبع ساعات !!