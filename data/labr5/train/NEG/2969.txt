 دائما بيشدني الكتب اللي بتتكلم عن الطلاب الدوليين - الطلاب العرب في الخارج- لكن محستش بالإستمتاع بقراءة الكتاب ده زي ما استمتعت بكتاب الرحلة لرضوى عاشور أو أمريكا خبط لزق لهالة سرحان لكن في المجمل الكتاب فيه نقاط قوة ونقاط ضعف : من وجهة نظري نقاط الضعف : 1-ان الكاتب كان بيبالغ أوي في الشعور بالخوف يعني خايف من كل حاجة صحيح التجارب الجديدة لها رهبتها واختلاف الثقافات كمان بيعمل نوع من القلق والرهبة لكن مش في كل المواقف يبقى دائما خايف ومرتبك وبيتصنع الثقة بالنفس ! 2-وصفه للتدخين والمدخنين بإحتقار يتنافى مع عقلية إنسان مثقف ومتدين ومتفتح فكر في الدراسة في الخارج وكان عارف إنه هيقابل ناس مدخنين محدش بيقول إن التدخين مفيد لكن متوصفش ان اللي بيدخن مش راجل واللي بتدخن مستفزة ! المفروض نكره التدخين لكن ليه نشتم المدخنين ! 3-التصرف داخل الكنيسة من عذيب ومحمد حسيت في الموقف ده إن تصرفاتهم تصرفات أطفال داخلين الكنيسة يستكشفوا ويلعبوا ومش محترمين إن المكان اللي هما فيه هو مكان عبادة لإخواتنا اللي من حواء وأدم وإن محمد أو عذيب مختاروش الإسلام وكذلك المسيحين مختاروش المسيحية فمفيش حد أحسن من حد كل واحد بيعبد ربنا سبحانه وتعالى بطريقته وحتى لو ناس بلا ديانة لازم نحترمهم لأن ربنا سبحانه وتعالى هو اللي خلقهم وهو اللي هيحاسبهم ولو شاء الله سبحانه وتعالى لآمن الناس جميعا. 4- مفهمتش شوية من الكلام العامي السعودي 5- ذكر 2 مصريين في الرواية بطريقة عملتلي نفور بإنه قال 2 من شمال إفريقيا ما تقول من مصر هو عيب ولا إيه ليه العنجهية دي يعني ولما يكون في حد من السعودية يقول فلان من السعودية أو أي بلد خليجي زي عمان ده حتى قال بلد عذيب لكن مصر عيب إنه يقول إسمها !!! مع إنه الحوار بينه وبين "أحمد" كان باللهجة المصرية فمفيش داعي أبدا إنه يقول بلد من شمال افريقيا 6- حسيت بملل في نصف الرواية ومكنتش هكملها !لكن جميل إني كملتها ! المميزات : التجربة واقعية وبتوصف مشاعر المغترب في السفر والعودة والمطارات 1- 2- بداية الرواية قوية وعجبتني وشجعتني لتكملة الرواية 3- الحس الفكاهي الجميل لكلام محمد شجعني على تكملة الرواية 4- وصف مواقف الصداقة والصحبة ونيوزيلندا والحكم النيوزلندية وصف حسيت كإني شوفت الأبطال ونيوزيلندا 5- النهاية اللي كانت شبه البداية " تريد تسوق " :) كانت نهاية مبتكرة وكمان التعريف بالشخصيات الحقيقية والوهمية و"قبل البداية" أضافوا كثير للرواية 