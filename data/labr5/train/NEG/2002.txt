 كنت هتجنن وأقرا كتاب (الرجال من بولاق والنساء من أول فيصل)،، بعد ما قريته الحماس اتطفى وعندي ملاحظات كتير أوي عليه:- * في المقدمة اللي ماينفعش تتصنف على انها مقدمة كان بيقول ان الطبقة المتوسطة عندنا بتمثل 70%. مش هقوله ان الطبقة المتوسطة بقت أقل من 40% دلوقتي،، بس هو ماسمعش عن ال 40% اللي تحت خط الفقر؟! جاب 70% منين!! * أحسن حاجة في الكتابة غلاف كريم آدم،، وبعيداً عن دمّه (إيهاب) اللي يُلطش فـ الاسقاطات اللي فيه تستحق عناء التركيز،، ماعتقدش حد هيصلح من نفسه بسبب الكتاب ده (بخلاف كتاب المبدع جون جراي اللي أثّر على طريقة تفكيري ومعالجتي للأمور "في إطار حياتي الضيق"). * كلمة حق: ممكن أعتبر الكتاب (منبّه) أو (كشّاف) لـ كتير مننا. * بيفتح مواضيع مهمة وبيتكلم في تفاصيل أهم بس بـ تُقل دمّه بيتوّه عن اللي لازم نوصلّه لما نقرا الكتاب. * بيفتح أقواس من غير ما يقفلها،، وتّرني!! * فيه صفحات فاضية في الكتاب مالهاش أي 30 لازمة،، مش هنشعر فيها على نغم كلماته يعني #إهدار للثروة الورقية! * ذكر مضمون قصة قصيرة لـ تشيخوف (منطقتشي،، ده أعظم أديب روسي بالنسبالي)،، المهم سيادته بيقول ان بطل القصة عاش حياته يبحث عن ورقة نقدية بقيمة 100 روبية،، هتقولولي فين المشكلة؟! -المشكلة ان جهل سيادته خلّاه مايعرفش ان عملة روسيا هي الروبل وان الروبية دي عملة الهند!! * اللغة اللي استخدمها معظمها عامّية،، كتير من اللي موجّه ليهم الكتاب مش بيستخدموها،، عارفين الكلام اللي من النوع اللي يجبرك في الاخر انك تقول *مسم* (أو تعمل بمعنى أصح). مش دي المشكلة بردو،، المشكلة ان فيه مُراجع لغوي للكتاب،، أموت وأعرف هو راجع إيه!! * واضح ان عنده مشكلة في العملات،، بيقولّك 5000 ليرا ايطالية،، ما هو يا امّا عنده فرق توقيت ومش عارف ان ايطاليا لغت الليرا من 2002 وبقت اليورو عملتها الرسمية،، يا امّا كان بيستظرف في الجزء ده وساعتها أحب أقوله يا خفة دم مامتك!! * فاهم المؤثرات الصوتية غلط،، آخره (تاتاتا) وماتفهملوش يقصد أي ساوند بالظبط!! * نهايته،، كتاب كله كليشيهات،، وإيهاب معوّض ماينفعش يتصنف على انه كاتب،، الا اذا كان المقصود المعنى الحرفي للكلمة،، واحقاقاً للحق (هنداوي عايز يتجوّز عليا) في أول جزء كان تمام جداً،، أعتقد عشان الكام صفحة دول اتكلّم فيهم جد من غير *** ،، وبردو كلام مكرر مش فيه فكر جديد. 