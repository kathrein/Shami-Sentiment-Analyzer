 تراب الماس . أحد أفضل الروايات اللي قرأتها علي الاطلاق . يكفي أنها مختلفة . مختلفة في كل حاجة الشكل - الموضوع - طريقة العرض - اسلوب الكتابة - لغة الحوار استحقت ال5 من 5 بجدارة - الرواية تجذبك لها بكل قوة من أول غلافها عبقري التصميم والبداية الهادئة اللي بتزداد وتيرتها مع مرور الصفحات من الروايات القليلة اللي بافضل اقرا لاكتر من ساعتين متواصلتين مش قادر اسيب الرواية لحرصي علي متابعة الاحداث ليا ملاحظة تكاد تكون الحاجة الوحيدة اللي ما عجبتنيش في الرواية - بعض الالفاظ السيئة اللي دخلت في بعض جمل الحوار قد يكون ده مبرر بان دي للاسف اصبحت فعلا لغة الشباب بس ما كنتش احب اشوفها المهم الالفاظ دي كانت قليلة جدااا لا تعكر صفو الرواية الرائعة من خلال تراب الماس تقدر تشوف الفساد في كل طبقات المجتمع من اول كبار المسئولين وكبار رجال الاعمال مرورا بضباط الشرطة وطبقات المجتمع المتوسطة زي ان دكتور صيدلي بيبع ادوية مخدرة للمدمنيين حتي تصل الي قاعدة الهرم البلطجية اللي أول مرة أفهم ازاي النظام السابق كان بيستخدمهم عجبتني جدا كل الشخصيات سواء طه او سارة او حتي وليد شعرت بتعاطف كبير جدا مع البطل وكنت "هاتقهر" لو كانت نهايته سيئة لان كل اللي حصله في الرواية كان مالوش ذنب فيه عجبني جدا برضه البعد التاريخي اللي في اول فصل في الرواية واضاف لي معلومات جديدة عن محمد نجيب والضباط الاحرار واليهود في مصر زي ما أعلن د.أحمد مراد مؤلف الرواية ان الفنان أحمد حلمي اشتري حقوق تحويل الرواية لفيلم سينمائي اتوقع ان الفيلم هايكسر الدنيا علما بأني كنت متخيل ابطالي في صوره حسن الرداد وكنده علوش مش احمد حلمي ومني زكي :) قرائي لتراب الماس شجعتني اني اشتري الفيرتيجو ل د.أحمد مراد وأتوقع انها هاتعجبني . بس فاصل شهر علي الاقل بروايات لكتاب آخرين قبل فيرتيجو 