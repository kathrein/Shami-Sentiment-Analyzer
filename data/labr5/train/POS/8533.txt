 طيب أنا تايهة ومش عارفة أكتب إيه . أول حاجة بتفكرنى بيها الرواية ده هو فيلم دم الغزال . كان الفيلم ده بوضح التفاوت فى المستوى المادى الصارخ فى المجتمع المصرى بس الغنى والفقير كلهم فى ظلماتهم يعهمهون . الناس كلها بتنصب على بعض و عمالة تنهش فى لحم بعض سواء غنى أو فقير . كإنه بيقولك إفقد الأمل فى البلد ده . ده بالظبط أول إنطباع لي عن الرواية ده . الناس فى مصر ساعتها كانت عبارة عن ثلاث أصناف : العسكر والمماليك صنف والسلطنة والحاشية السلطانية صنف و فى الأخر الشعب . الرواية برده بتوضح إن كلهم رغم إختلاف قدراتهم المادية وسلطتهم على الأخر كانوا عايشين حياة قمة فى الشهوانية والشذوذ و الإنحطاط وطبعا المكايد والنهب حدث ولا حرج . يعنى بالظبط تحسسك زى الفيلم بالظبط مافيش حد ممكن يتقال عليه مظلوم . كله له نصييب من الإنحطاط . نرجع شوية كده للتاريخ . أكتر حاجة شدت إنتباهى هو المصريين . قاموا وإنتفضوا عشان بنت منهم خطفها حد من المماليك بس وبعدين هوجة وراحت . ورجعوا تانى راضيين بالظلم ولا حتى حد عرف يرجع البنت إلى إتخطفت . كمان شدنى فكرة كم الإنقلابات العسكرية إلى قام بيها أتابك العسكر للإستيلاء على السلطنة والمصريين مش فارق عندهم مين راح ولا مين جه . وكمان السلطان لافارق عنده الناس ولاحاجة . كمان فكرة البصاصين والعساسين زى مخبريين وأمن الدولة حاليا كانوا منتشريين جدا . ومن ضم الحاجات إلى شدتنى مفهوم الحريم فى العصر ده زى حريم السلطان والجوارى وهلم جرا. ده إلى جانب إن عصر المماليك من العصور إلى بالنسبة لى عليها علامات إستفهام أخيرة . ناس عبيد يتم شرائهم من أماكن بعيدة عشان يجو ينهبوا ويقتلوا فى المصريين . وأخيرا أحب أقول إن زى ماالفيلم غلط وطلع معظم الناس غارقة فى الإثم وساب ناس كويسة و مخلصة شغالة لوجه الله القصة أكيد أغفلت الناس دول برده لإن ممهما كان الظلم والإنجطاط ففى ناس مصلحة اكيد موجودة. زى ماهو موجود فى هذه الأيات فى سورة الأعراف وَاسْأَلْهُمْ عَنِ الْقَرْيَةِ الَّتِي كَانَتْ حَاضِرَةَ الْبَحْرِ إِذْ يَعْدُونَ فِي السَّبْتِ إِذْ تَأْتِيهِمْ حِيتَانُهُمْ يَوْمَ سَبْتِهِمْ شُرَّعاً وَيَوْمَ لاَ يَسْبِتُونَ لاَ تَأْتِيهِمْ كَذَلِكَ نَبْلُوهُم بِمَا كَانُوا يَفْسُقُونَ وَإِذْ قَالَتْ أُمَّةٌ مِّنْهُمْ لِمَ تَعِظُونَ قَوْمًا اللَّهُ مُهْلِكُهُمْ أَوْ مُعَذِّبُهُمْ عَذَابًا شَدِيدًا قَالُواْ مَعْذِرَةً إِلَى رَبِّكُمْ وَلَعَلَّهُمْ يَتَّقُونَ فَلَمَّا نَسُواْ مَا ذُكِّرُواْ بِهِ أَنجَيْنَا الَّذِينَ يَنْهَوْنَ عَنِ السُّوءِ وَأَخَذْنَا الَّذِينَ ظَلَمُواْ بِعَذَابٍ بَئِيسٍ بِمَا كَانُواْ يَفْسُقُونَ