 الاخوان هي الدوله, هكذا يفكرون ! وانا مقبل على قراءة الكتاب كنت معتقد انه " كتاب ممل " , يعني نوعيه الموضوعات دي مش بتجذبني اوي . لكن بأسلوب ادبي رفيع قدر الاستاذ ثروت يجذبني كقارئ على طريقة الروايات سرد الاحداث بطريقه مشوقه ومن غير ما يفقد المضمون بالنسبه للمحتوى . في البدايه تحفظت على موضوع ربط جماعه الاخوان بالماسونيه لانها كلها تكهنات واستنباطات مقدرش احكم بصحتها , وللأمانه الاستاذ ثروت ذكر كده في الكتاب . "ما أقسي أن يكون الواعظ لصا وأن يكون الكذاب داعية" يمكن من اكتر الاحداث اللي ذكرت في الكتاب ولفتت نظري . موضوع مناظرة الهضيبي وفرج فوده . المناظره في حدها مش القصة , انما تخيل ان تزور الاحداث تمسح الجمله اللي اثارت جدل من الفيديو والكتاب والتاريخ لخدمة غرض معين , وانك تكدب اعتماا على تزويرك ده , والمفروض انك بتعرض للناس مشروع" اسلامي " لاصلاح الامه!! شئ مقزز . عن أي اسلام يتحدثون !!!!!! ويمكن بالواقعه دي وربطها ب "أسطول" اكاذيبهم بعد الثوره , عرفت قد ايه الجماعه دي ممكن تعمل اي حاجة عشان مصالحها ! استمتعت جدا بحواره مع الاستاذ احمد ابو غالي ,وتعريفه لكمه " اسلامي " و تمنيت بصراحه اني الاقي شخصيه زي دي استفيد منها . عجبني جدا دقة تفاصيل الاحداث يعني وصف للموقف بكل الشخصيات المشاركه فيه والتاريخ وحتى الحوار . ده يعطى مصداقيه للكتاب . وقفت كتير عند كلمات ل " سيد قطب " (لدرجة اني قررت اقرأ كتابه معالم في الطريق ) , وزاد عليها شكري مصطفى مؤسس جماعه التكفير والهجرة من التشدد والتطرف مالم يخطر على بال سيد قطب حتى . هل للدرجة دي التكفير كان سهل !!؟ ده مش حكم على شخص بس , ده حكم بالكفر على المجتمع ! للاسف الفكر ده لسه موجود دلوقتي بس مش بالوضوح ده . يمكن لانهم اتعلموا من اخطائهم يمكن اكتر شئ مخيف , التيار القطبي الموجود ف الاخوان , حاجة زي الجماعه الاسلاميه وجماعات التفكير والهجرة سابقا كان واضح اهدافهم ومعتقداتهم وتوجهاتهم , اما مثلهم الموجودين ف الاخوان ف مستترين في ثوب الاخوان المفروض انه معتدل ! يمكن الكتاب ده جاوب على اسئله كانت بتدور ف بالي . ولكن في نفس الوقت خلاني افكر ف اسئله تانيه : لو الاخوان كان عندهم كل التفكير في الوصول للجيش والشرطه قبل الثوره كده , لا دول بدأوا خطوات ف كده كمان ,, طب بعد الثوره لما بقوا هما الحزب الحاكم ,والطريق ممهد , ايه اللي وصلوا له ؟؟؟ وايه وضع النظام الخاص في الاخوان دلوقتي , ؟؟؟ ومع كل ده انا متأكد ان كل اللي عرفناه عن الاخوان ده مجرد الجزء الاصغر من جبل الجليد وما خفي كان أعظم ! يمكن بعد ما قرأت الكتاب افتكرت كلام الخال الابنودي وهوا بيقول : قومنا بثوره نبيله فجرها ابلج طلعت طيور الظلام طفت مبالجها مفيش شهرين تلاته فجرها لجلج وكلكم تعرفوا مين اللي لجلجها الفيل عطس ف المدن طفى مصابيحها نسف أماني وطن اشلائه لا تتلم بيبيع لنا جنته ميملكش مفاتيحها لون الادان انصبغ فيها بلون الدم . !! 