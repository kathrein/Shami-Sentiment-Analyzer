 في سابقة لم تحدث من قبل بالنسبة لي . إني أخلص رواية حوالي 400 صفحة في يوم ! أحمد مراد بيعرف يخليني أسيب الرواية وأنا عايز أكملها دلوقتي . فيرتيجو خلصتها في يومين و دي خلصتها في يوم . مش عارف تراب الماس ممكن أخلصها في قد إيه ! متميز هو بأسلوب سينمائي محبوك و يشدك لاخر دقيقة في الفيلم . متعرفش تسيب الفيلم في نصه . بس النهاية لو معجبتكش هتكره الفيلم على بعضه ! نهايته للأسف نهاية مصرية عادية . كان ممكن تكون أحلى من كده بتغييرات بسيطة تخليها مفتوحة مثلاً . يمكن ! بس هي برده نهاية فيلم عربي . بما إنه عامل شكر لمروان حامد . و قريت خبر قريب إن مروان حامد هيخرج الفيلم ده فعلاً . فأقدر أقول إن ده كان سيناريو و اتقيف بقى رواية :) لما قرأت فيرتيجو قلت و إيه يعني ؟ هو كاتب الشخصية حلو عشان هو مصور وكاتب شخصية مصور . لكن هنا هو واضح جداً إنه مذاكر الموضوع كويس جداً و دي نقطة تحسب له كل تشبيهاته بتشقلبني مالضحك :) عجيبة وجديدة وبتوصل المعنى جداً المشاهد اللي كان بيحكي فيها تفاصيل رحلات الفيل الازرق بالنسبة لي كانت مملة وكنت بعديها بسرعة كده هو كمان عرف يجيب دماغي يمين في شمال ويخليني أفكر في حاجات وناس ومواضيع . منها اللي مات ومنها اللي عايش ومنها اللي محتاج يتعاش ! في النهاية أقدر أقول اني استمتعت بيها جداً . ومستني الفيلم . وإن كنت أشك إن في حد في مصر هيعرف يعمل الخيال ده في فيلم :) وبرده مش فاهم سر البروباجندا الرهيبة اللي على الرواية أول ما نزلت !!