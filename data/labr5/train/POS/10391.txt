 الرواية خدت مني وقت كبير جداً , كنت وصلت لمصرع هيباتيا وتعبت من الرواية , ورجعت كملتها تاني , رواية عميقة لأبعد حد , ممتع جداً انك تحس انك دخلت جوه شخص لحدود بعيدة جداً ربما متكونش قادر تدخلها جوه نفسك , هيبا شخصية واقعية جداً , م الاول كنت حاسس ان ده لا يمكن ينفع راهب , هو اختار حياة الرهبنة , بس هو من جوه بيعشق مُتع الحياة , هو زي ما قال على نفسه " انا التباسٌ في التباس " وده بالضبط عكس الايمان الكامل اللي المفروض يبقا في راهب , هيبا فيه كتير من عزازيل . شكّاك جداً , صعب جداً يوصل لمرحلة الايمان الكامل , هوائي جداً يحب بسرعة ويكره بسرعه وبدون أسباب واضحة ف الاتنين , أكتر حاجة عجباني اني لما بتخيل نفسي مكانه ومريت بكل اللي مر بيه . بفكر ان مفيش حل ساعتها غير انه يسجل كل اللي مر بيه ف حياته على رقوق زي ما عمل بالضبط , الكتابة هنا بتبقا حاجة زي الاعتراف , والاعتراف دايماً مريح جداً للنفس البشرية . بعيداً عن شخصية هيبا , الفايدة التاريخية من الرواية لا جدال عليها , د. يوسف زيدان متعمق ف الفترة دي بشكل أبعد مما تخيلت بكتير , تفاصيل التفاصيل عنده , وده مهم جداً ف الرواية لأنه بيمنحها واقعية وبيعيّش القارئ ف الجو أكتر , مناقشة قضية التشدد الديني غاية ف الاهمية , مشكلات الكنائس زمان لا تختلف كثيراً عن الفرقة اللي بيعيشها المسلمين ف انحاء العالم من سنة وشيعه وكرديين وعلويين الخ شخصية هيباتيا . ودي أول شهيدة علم ف التاريخ , حاجة عظيمة جداً , مشهد قتلها مشهد مرعب لابعد حد , والمرعب أكتر انك تتخيل نفسك مكان هيبا ف الموقف ده , قمة الشعــور بالذنب أوكتافيا و مرتا الاتنين مجرد نزوات في حياة واحد لابس زي الرهبنة لكنه شهواني جداً , الفرق ان اوكتافيا مباشرة جداً , اما مرتا يغلفها البراءة , لكن اعتقد من جوه زي هيبا كده , حد ملئ بالمتناقضات , هي بريئة من بره ومن جوه نفسها طيبة لكن معندهاش مانع تتحايل عشان تخطف قلب راهب أعجبت بيه , ومعندهاش مانع تمنحه نفسها عشان يتعلق بيها أكتر ! صدق الرواية نابع من ده . من ان الشخصيات تركيباتها معقدة جداً زي محنا بالضبط معقدين من جوه ومليانين تناقضات , مؤمنين جداً وف نفس الوقت بنشُك حتى ف المسلمّات , بنكره الذنوب بس عمرنا ما بنقلع عنها , اصحاب مبادئ جداً لكن ف كتير من الاحيان قصاد اطماعنا بنتخللى عنها . الرواية دي عمل ابداعي بمعنى الكلمة , مش سهل أبدا انه يتكرر . في اقرب فرصة هعيد قراءته مرة واتنين وتلاته كمان تحياتي ل د. يوسف زيدان ع العمل ده 