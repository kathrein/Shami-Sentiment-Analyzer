 نيكروفيليا . خلصتها في ساعة تقريبا، عشان كان في فقرات اضطريت اقف عندها واعمل بحث اتأكد من المعلومة المذكورة وده مش تشكيك في مصداقية الكاتبة لأ -ابسولوتلي- بس انا بحب يبقي عندي المعلومة كاملة عجبني في الرواية حاجات وفي حاجات معجبتنيش، للأسف الاسم بالرغم من انه فريد ومميز ويشد الانتباه إلا انه كشفلي تيمة الرواية من قبل ما افتحها، خلاني قاعد مستني امتي الأعراض تبدأ تظهر علي منسية . بس دي غلطتي، محدش قالي ابقي عارف يعني ايه نيكروفيليا :) سن منسية كان صغير أوي علي ان المرض يلحق يتطور عندها، ممكن اه يبدأ بوادره بس علي انه يتطور بسرع كده إلي انه يشغل كل تفكيرها لدرجة انها تخطط وتبيع دهب وتستخدم فتنة لمصلحتها وتقتل كمان عشانه، حسيت انها نوعا ما مش مقنعة، ده بالإضافة إلي ان كان في شوية ارتباك في الأول لأن الكلام كان علي أعراض الأنوريكسيا نيرفوسا بعد كدة قلب علي نيكروفيليا بس بعد كدة بقي في وضوح علما بأن الدراسات اثبتت إن بنسبة 15% من النيكروفيليكس برروا ولعهم ده بإن انجذاب جنسي لجثة الميت، و15% برروه بإنه فيه شعور بالراحة بعيد عن العزلة المعتادة، و11% برروه بإنه محاولة للشعور بالقوة والسيطرة علي جثة معدومة الحيلة كمحاولة لإستعادة الثقة بالنفس المفقودة. وطبعا منسية ينطبق عليها كل ده من انها طول عمرها ساكنة جنب المقابر ومع فتنة الخبيثة وشعورها العارم بالعزلة عن الناس حتي أبوها محاولش يساعدها في محنتها وأخيرا احساسها بالضعف والإنكسار بسبب حالتها الصحية المتدهورة. فتنة شخصية جديرة بالذكر، كرهتها طبعا، من أول ظهور لينا وحسيتها كائن خبيث، خلف قنات الطفولة تكمن أمنا غولة صغيرة منتظرة فرصتها والاحساس ده إتأكد مع الوقت بس بردو حسيتها صغيرة علي ام الموضوع يتطور معاها كدة، خصوصا ان ابوها متدين ومالوش غيرها بس كمجمل هي مثال لما يمكن ان تؤول عليه الذرية بعيدا عن عيون الأهل سيد حسسني بالأشمئزاز، الأب اللي يسيب بنته كده ميستحقش لقب اب، بصراحة استفزني اكتر من جاسر الانتهازي واللي بالرغم من شعوره بالذنب في النهاية إلا ان ده لم يغفر فعلته بالنسبة لي. سؤال خطر علي بالي وأنا بقرأ . يعني سيد اتخانق مع جاسر لما كانت منسية معاه، طرده شر طردة وأوشك انه يضربه . كل ده ومجاش علي باله ان منسية ممكن تكون مع جاسر؟ حتي مسألش عليه ويفكر فيه؟ حاجة تانية لاحظتها، المحادثات كانت قليلة يعني معظم الحكاية كانت سرد من طرف ثالث، هي دي بتبقي حلوة في تفسير الحاجات اللي مش واضحة أو لإضفاء لمسة جمالية علي المضمون بس انا كنت عايز طرفين يتكلموا ومحادثات تتم بين الشخصيات عشان نفهم دماغهم أكتر، هي ده مش حاجة سلبية اوي يعني انا بس حبيت أقول. طبعا الشعر لا يمكن يكون من منسية نظرا لسنها وانها حتي لم تكمل تعليمها بس تقريبا هو اضافة لمحاولة اظهار ىن في الأول و في الآخر منسية دي أنثي وعندها مشاعر وأحاسيس. في رأيي الرواية كانت معالجة لفكرة معينة عشان كدة مش طويلة، تفاصيلها معبرة وأسلوب الكاتبة جميل وأعتقد انه هيتحسن اكتر كمان عن كدة بشكل ملحوظ في الأعمال القادمة ليها ان ان شاء الله دي مش آخر مرة هقرأ للأستاذة شيرين أكيد، انا بالفعل اشتريت صندوق الدمي ومستني بس اخلص الرواية اللي معايا دلوقتي وهبدأ فيه ان شاء الله كفايا كده، رغاي اوي انا