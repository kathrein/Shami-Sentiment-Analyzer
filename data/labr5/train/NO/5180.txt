 بصراحة أنا لحد قبل الربع الاخير منها. كنت ناوية اديها اربع نجوم. لغة رائعة وتصوير رائع للاماكن والاحداث. كنت مبهورة بسمرقند اللى معرفش عنها حاجة. مبهورة بالسرد والقصص عن ناس كأنهم من بلاد الاساطير فعلا. انفعلت مع حكاية نور الله. حسيت بجزء كبير من لخبطته اللى عليه عالم متشتت مش عارف يرسى له على سمة محددة. اجناس مختلفة .ثقافات مختلفة. اديان مختلفة. لحد حكاية نور الله كانت الرواية رائعة . اللهم من بعض السرد التفصيلى للمواقف والاستخدام الكثيف للصور الخيالية فى التوصيف. بس كنت اتعودت لانى حسيت مع عرض الرواية انه ادها بعد جمالى مكنش هينفع من غيره. لكن حكاية على بصراحة معجبتنيش. نقدر نقول ان جالى احباط ان دى قصته؟؟ ان كل المغامرة اللى بدأها من مصر لسمرقند كان علشان الحكاية دى؟؟ محستش انها تستهال كل التشتت ده منه. وان كانت الرواية فصلت كويس ايه اسباب التشتت ده. الربع الاخير ظهرت فيه شخصيات فى رأيى كان ممكن اختزال حكايتها اكتر من كده. معجبتنيش اطلاقا حكاية فايزة . مقحمة بشكل فج؟؟ مفهمتش ليه المفروض تبقى كده. اللهم الا لو الكاتب يقصد بيها معنى انا موصلتوش. بس الرواية واضحة . مفيهاش غموض فى صناعة الاحداث علشان يكون المقصود بيها معانى اخرى؟ من وجهة نظرى على الاقل. برده النهاية خذلتنى بعض الشئ. كنت متخيلة نوع من التصالح بين الشخصيات الرئيسية من جهة وبينها وبين ذواتها من جهة تانية. أكثر شئ رائع فى الرواية هو التصاعد السريع للأحداث. عالرغم انها مش اجمل رواية قريتها. بس تقريبا اسرع رواية خلصتها. رواية تستحق الرواية من الناحية الادبية. لكن مش نوعى المفضل من الروايات خاصة انى لم اشعر بالتعاطف مع اى من الشخصيات بالقدر الكافى