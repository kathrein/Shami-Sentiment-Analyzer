 مش عارفة أدي تقييم نهائي للرواية تماما. يمكن بسبب المقارنة المستمرة ما بينها و بين الحب في المنفي اللي كل سطر فيها كان بيمثلي حاجة؟ أعتقد إن بهاء طاهر في الرواية دي إستخدم الواحة كمكان تجسيدا للمكان اللي بيبقى أحيانا موجود جوانا بس ملوش مكان على أرض الواقع. أخذإحساس الفراغ و الصحرا و فقدان الأمل، إحساس الوحدة و عدم وجود ملامح لمستقبل قريب، إيه اللي هيبقى موجود في الصحرا؟ في مكان أنت مش مرحب فيه؟ أخذ كل ده و صنع الواحة. فيكون مش مجرد إحساس لأ سجن أنت عايش فيه. يمكن كوني قاهرية متعودة على الزحمة و سرعة الحياة هو اللي خلى الرواية توصلني لدرجة الخنقة؟ معتقدش. كنت محبوسة. الحياة برتابتها و عدم وجود شئ يدعو للحياة. محبتش كاثرين نهائيا، حبيت الشيخ يحيي و مش عارفة المفروض أحس بإيه أتجاه محمود. أحيانا كنت بهرب من تحليل شخصية محمود لأسباب مش منطقية تماما. كرهت الرواية للي تركته من أثر فيا بس ده ميمنعش إن أسلوب بهاء كالعادة رائع و وصل الصحرا اللي كانت جواه ليا، فتأثري بها دليل على براعته.