 قابلت طريقة الرموز لنجيب محفوظ في رواية أولاد حارتنا اللي قومت الدنيا عليه ما حبيتش الرواية دي أبدا. بغض النظر عن الرأي في إنه ينفع يكتب كده أو لأ كتاب "رأيت فيما يرى النائم" برضه معتمد على الكتابة الرمزية، بس المرة دي عجبني أكتر من أولاد حارتنا حبيت بعض القصص وفي قصص تانية ما شدتنيش. وقصص تالتة ما فهمتهاش بصراحة "وباتمنى حد يتناقش معايا فيها عشان أفهمها" أهل الهوى ومين فينا ما وقعش في الهوى اللي بيتكلم عليه في القصة! المشكلة بقى إزاي تبقى إنت اللي مسيطر. وتعرف امتى تدوّر على نفسك إنت الأول عجبتني جدا. وعجبتني الفكرة من فضلك واحسانك بدأت بقصة "كلاسيكية" جدا عن قصة حب تتعرض للفشل عشان الفلوس والظروف والكلام ده لكن بيبني على القصة العادية دي طرح كبير جدا عن الحياة عن الكون كله حتى قسمتي ونصيبي عجبني قوي استغلاله لفكرة التوأم الملتصق في القصة دي مكتوبة بحرفنة "أمال يبقى نجيب محفوظ إزاي؟". الرموز فيها حلوة جدا، والقصة ممتعة العين والساعة بدأت القصة دي كأني طالع جبل. قريت أول صفحتين أربع خمس مرات لحد ما عرفت أركز فيهم وبعدين بقيت عامل زي اللي بيجري في جنينة. شدتني الأحداث جدا لحد ما لقيت نفسي باقع من الجنينة دي في الطرف التاني من الجبل!!. حسيت كأني وقعت من غير ما آخد بالي. لقيت نفسي مش فاهم حاجة من النهاية الغريبة دي !! ما قدرتش استوعبها بصراحة الليلة المباركة من القصص اللي ما قدرتش أفهم المغزى منها برضه أعتقد محتاجة مني قراية تانية رأيت فيما يرى النائم مجموعة من الأحلام، 17 حلم مختلف فكرة استخدام الأحلام ادته القدرة على إنه يكتب زي ما هو عايز ما هو لو قال لك كنت ماشي في مكان لقيت نفسي في مكان ما تقدرش تعترض. يا عم ده حلم :) بس الحقيقة تم عرض مجموعة من الأفكار بطريقة جميلة، وإن كنت برضه ما فهمتش بعض الأحلام دي زي الحلم الأول والتاني ومجموعة غيرها عجبني بعض الأحلام التانية، منها الحلم السادس عشر، واللي فكرني بفيلم "جيم كاري" اللي خد فيه قوة إلهية. الفكرة قريبة ولو إنها أقصر طبعا بكتير. مجرد صفحة ونص. لكنها مكتوبة بأسلوب أكثر احتراما ورقيا آلاف المرات 