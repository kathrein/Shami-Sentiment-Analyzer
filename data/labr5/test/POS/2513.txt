 أول مرة أكتب ريفيو عن كتاب . مش عارفة أبتدى منين ولا ازاى بس اللى أنا عارفاه كويس أوى ان الروايه دى بكل سطر فيها بكل احساس لأبطالها أنا حسيت بيه كويس أوى . عشت المشكلة .عشت الحل . عشت الانتكاسات الكتير وعشت الموت وشوفته بقلبى واحساسى عرفت يعنى ايه ادمان . مش الادمان بتاع التليفزيونات ده ولا الادمان بتاع الشعارات اللى فى اى حمله بتواجه الادمان الادمان مرض . الادمان خطر . المدمن مريض . المدمن محتاج مساعدة المدمن فقد البصيرة ولازم ترجعله عشان يبطل ويفضل مبطل زمالة المدمنين وال 12 خطوة .السهل الممتنع ! برنامج سهل جداً ومع ذلك صعب جداً تنفيذه لأى مدمن . الادمان مش بس المخدرات والخمرة لأ الادمان لكل حاجة فى حياتنا . المتعافين بقو مدمنين بس لحاجات تانيه . بقو مدمنين شغل ومدمنين تبطيل ومدمنين أخلاق ومدنين تعاطف وحياه ومساعدة لكل الناس اللى كانوا مكانهم فى يوم من الأيام . كم الأحاسيس اللى حسيتها فى الرواية دى ما يتوصفش بجد ! حسيت انى مكان صلاح بطل الرواية . بفكر بدماغه وبتصرف تصرفاته وعندى نفس أفكاره . التعافى مش سهل والمدمن مش مجرم . بالعكس المجتمع اللى أجرم بنظرته للمدمنين . مستشفيات علاج الادمان لازم تبقى كتير وتعاملهم بآدمية لو عندهم الرغبة والنية بجد . زمالة المدمنين لازم تنتشر ويوصل فكرها للعالم كله . للمناطق العشوائية للناس الفقراء . لكل حد وأى حد يحمل صفات الانسان . من حقه يعرف ومن حقه يتعالج ! الرواية دى مش عمل أدبى على قد ما هى تجربة مآساوية بتحصل كل يوم وكل ساعة . شكراً ل صلاح الحقيقى بطل الرواية . شكراً لأنك سمحتلنا نعرف كل ده . شكراً انك اتحملت المسؤلية وكنت قدها . شكراً للكاتب طبعاً :) شكراً يا صلاح . شكراً بجد وربنا يثبتك :)