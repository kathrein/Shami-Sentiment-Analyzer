 أعتقد إن د.أحمد مكانش محتاج يكتب إسمه على الغلاف لأن بصماته واضحة في كل كلمة. إللي يحاول يقرا الرواية دي و يدور فيها على الحبكة الدرامية و العقدة و الحل و الحاجات إللي إتعلمناها زمان دي أنصحه ميقراهاش لأنها مش حتعجبه. أما بقى إللي عنده إستعداد يجرب فبه قلبي يطرب إتفضلوا معانا في رحلة بلا بداية ولا نهاية. الرواية عبارة عن مقطع عرضي في حياة مجموعة من الأشخاص جمعهم الإنتحار المريب لعفاف.أو هي رؤية من الكاتب لعبثية الحياة.أو هي حاجة تالتة خالص . غالبا النوع ده من الروايات بيبقى هدفه الأساسي إنك تفكر و تطلع إنت المعنى أو تفكر الكاتب كان قصده إيه بكل الكلام ده. و النهاية دي بقى قصة لوحدها رغم إني مكنتش متوقعاها بس لما وصلتلها حسيت إن هي دي النهاية المنطقية.نهاية توفيقية جدا.